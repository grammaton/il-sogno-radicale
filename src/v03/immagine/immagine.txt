L’immagine

Perché il fascino? Vedere presuppone la distanza, la decisione separatrice, la facoltà di non essere in contatto e di evitare la confusione del contatto. Vedere significa che tale separazione è, tuttavia, divenuta incontro. Ma cosa succede quando quel che si vede, per quanto distante, sembra toccarvi con un contatto sconvolgente, cosa succede quando il modo di vedere è una sorta di tocco, quando vedere è un contatto a distanza? Quando quel che viene visto si impone allo sguardo, come se lo guardo fosse colto, toccato, messo in contatto con l’apparenza? Non si tratta di un contatto attivo, ciò che resta ancora dell’iniziativa e dell’azione in un contatto vero e proprio, ma lo sguardo è trascinato, come assorbito in un movimento immobile e in un fondo senza profondità. Quel che ci viene dato in un contatto a distanza è l’immagine, e il fascino è la passione dell’immagine.

Ciò che ci affascina ci toglie il potere di dare un senso, abbandona la sua natura «sensibile», abbandona il mondo, si ritira al di qua del mondo e ci attira in esso, non si rivela più a noi, e tuttavia si afferma in una presenza estranea al presente del tempo e alla presenza nello spazio. La scissione, da possibilità di vedere che era, si contrae, all’interno dello sguardo stesso, in impossibilità. Così lo sguardo trova in ciò che lo rende possibile la potenza che lo neutralizza, che non lo sospende né lo ferma, ma che invece lo costringe a non finire mai, lo separa da ogni inizio, lo rende un bagliore neutro e smarrito che non si spegne, che non illumina, il cerchio, richiuso su se stesso, dello sguardo. Si tratta di un’espressione immediata di quel rovesciamento che costituisce l’essenza della solitudine. Il fascino è lo sguardo della solitudine, lo sguardo dell’incessante e dell’interminabile, nel quale l’accecamento è ancora visione, visione che non è più possibilità di vedere, bensì impossibilità di non vedere, l’impossibilità che si fa vedere, che persevera – sempre e per sempre – in una visione che non ha fine: sguardo morto, sguardo divenuto il fantasma di una visione eterna.

Di chiunque sia affascinato si può dire che non percepisce alcun oggetto reale, alcuna figura reale, perché quel che vede non appartiene al mondo della realtà, ma al campo indeterminato del fascino. Campo per così dire assoluto. La distanza non ne è esclusa, ma è esorbitante, essendo la profondità illimitata che sta dietro l’immagine, profondità che non è viva, non è maneggiabile, che è assolutamente presente, sebbene non data, in cui precipitano gli oggetti quando si allontanano dal loro senso, quando sprofondano nella loro immagine. Questo campo del fascino, in cui quel che si vede cattura lo sguardo e lo rende interminabile, in cui lo sguardo si fissa in luce, in cui la luce è la lucentezza assoluta di un occhio che non vede, e che cionondimeno non smette di vedere, giacché si tratta del nostro sguardo allo specchio, tale campo è attraente e affascinante per definizione: luce che è anche abisso, luce in cui ci si inabissa, spaventosa e attraente.

Che la nostra infanzia ci affascini, capita perché l’infanzia è il momento stesso del fascino, è essa stessa affascinata, è un’età dell’oro che sembra bagnata in una splendida luce in quanto non svelata; il fatto è che essa è estranea alla rivelazione, non vi è niente da rivelare, è puro riflesso, puro raggio che è ancora soltanto irraggiamento di un’immagine. Forse la potenza della figura materna attinge il suo splendore alla potenza stessa del fascino, e si potrebbe dire che se la Madre esercita questo fascino seducente è solo perché, apparendo quando il bambino vive completamente nello sguardo del fascino, concentra in sé tutti i poteri dell’incanto. È perché il bambino è affascinato che la madre è affascinante, ed è per lo stesso motivo che tutte le impressioni della primissima infanzia hanno qualcosa di fisso che attiene al fascino.

Chiunque sia affascinato, non vede veramente quello che vede, ma ciò lo tocca come per una prossimità immediata, lo coglie e se ne impadronisce, per quanto lo lasci sempre assolutamente a distanza. Il fascino è fondamentalmente legato alla presenza neutra e impersonale, al «Si» indeterminato, all’immenso Qualcuno senza volto. È la relazione, essa stessa neutra e impersonale, che lo sguardo intrattiene con la profondità priva di sguardi e di contorno, l’assenza che si vede perché accecante.
